---           
layout: post
title: Erasmus Günlükleri (1) - Başlangıç
date: 2011-11-11 20:20:40 UTC
updated: 2011-11-11 20:20:40 UTC
comments: false
categories: başvuru erasmus learning agreement lot lublin lublin university of technology pasaport polonya schengen sigorta thy uçak bileti vize
---
Sınavlara çalışmamaya kararlı bir şekilde bilgisayarın karşısındayım ve uzun zamandır aklımda olan Eramusla ilgili yol haritamı bir yazayım dedim. Birçoğunuzun bildiği ya da bilmediği üzere 2011 / 2012 okul yılının Bahar döneminde Erasmus programıyla Polonya' ya gitme hakkı kazandım. Okul <a href="http://tr.wikipedia.org/wiki/Lublin" target="_blank">Lublin</a>&nbsp;şehrinde orijinal ismi Politechnika Lubelska olan <a href="http://www.pollub.pl/" target="_blank">Lublin University of Technology</a>. Bir dönem değişik bir okulda okumak, yeni insanlarla tanışmak ve yabancı bir kültürü yakından inceleme fırsatı gibi olanaklar aklımı çeldi bu maceraya atılmak için. Umarım hiçbir pürüz çıkmaz ve 20 Şubat' ta oradaki okul dönemime başlayabilirim. Tabi Erasmus güzel bir program, iyi, hoş ama yapılması gereken prosedürler gerçekten insanın içini yiyip bitirebiliyor.<br /><br />Öncelikle karşı kurumun başvuru koşullarını öğrenmek, bitiş tarihine kadar işlemleri gerçekleştirmek ve benim gibi daha önceden pasaportu olmayan bir insansanız pasaport çıkarttırma vs. gibi bir sürü işlerin peşinde koşmak zorunda kalıyorsunuz. Bunlar tatlı heyecanlar diyenleri duyar gibiyim, duymamış olayım. Gerçekten çok gergin bir dönem.<br /><br />Erasmus için ilk yapmam gereken şey pasaport çıkartmaktı çünkü LUT online başvuru formunda zorunlu olarak pasaportun numarasını istiyordu. Erasmus öğrencisi olduğumdan 1 yıl pasaport harcından muaf olabiliyordum ama onunda ayrı bir işi vardı derken pasaport çıkartma işi baya uzun sürdü. Önce okulun Erasmus sitesinden indirdiğim pasaport harcı muafiyet formunu doldurdum, fakülte sekreterine imzalattım sonra Rektörlük'ten imzalanması gerekiyordu ve 1 gün sonra imzalı halini alabildim ancak. İşler bununla da bitmiyordu tabi önce Çanakkale Defterdarlığını bulup kağıdı oradan da onaylattırmalıydım, neyse ki bulmak zor olmadı. Stadyumun karşısında diye aldığım tarif birebir doğru çıktı, orayı aramakla pek uğraşmadım. Tabi sonrasında 5 kat merdivenlerden çıkıp gerekli imza işini yaptıktan sonra (yarım saat sürdü orası bomboş olmasına rağmen) koşarak Emniyet Müdürlüğüne gittim. Pasaport için biometrik dedikleri bir fotoğraftan istiyorlardı hemen orada bulduğum ilk fotoğrafçıya girdim. O kadar iğrenç ki resim buna mı para verdim şimdi diye düşünmedim değil. Tabi mesai saatine 1 saat var diye seviniyordum ben oysa ki bir öğrendim GBT mi ne bozukmuş işlem yapamıyorlarmış. Ayrıca pasaport için yatırılması gereken 54 TLyi bankaya yatırmalıymışım falan fıstık.<br /><br />Neyse dedim bari onu da yatırayım da yarın direk belgeleri teslim ederim başka bir şeyle uğraşmam. Hemencecik Ziraat Bankasına gittim aksilik bu ya, sıra verme makineleri bozulmuş işlem yapılmıyormuş istersem üst kattan yatırabilirmişim. Üst kata çıktım pek sıra yoktu orada allahtan, bulduğum ilk boş yere yanaştım. Pasaport için cüzdan bedelini yatırırken aklıma hibenin yatırılması için Ziraat Bankası euro hesabı açtırmam gerektiği geldi, gelmişken onu da bir sorayım dedim. Zaten hali hazırda bir hesabım vardı onu çevirsek olma mı dedim, olmazmış. Ama hesap açarken işimizi kolaylaştırır, hesabı açalım mı şimdi dedi orada ki sevimli memur. Oluyorsa neden olmasın dedim, pasaport için yatırılan paranın dekontundan önce elime hesap cüzdanını tutuşturuverdi. Oradan ağzım kulaklarımda ayrıldım, her şey tastamam hazırdı. Ertesi gün sabah 10 civarı Emniyet Müdürlüğüne gittik Çağrı'yla beraber. Parmak izimin alınması gerekiyordu. Parmak izini alan amca pek şeker bir polisti, zaten parmak izi alınan odanın girişinde yazan yazı ayrı bir komediydi. Hatırladığım kadarıyla aktarıyorum. "Lütfen parmak izi alma işleminden önce elinizi koridorun sağındaki lavaboda sabunla yıkayıp iyice kurulayınız. Elim temiz demeyiniz, makina çok hassastır." Evet baya komediydi orası. Bütün parmaklarımın izleri alınıp belge onaylandıktan sonra tek sorun ikametgahımın hala Lüleburgaz' da olmasıydı. Pasaportumun babama gönderilmesini sağlayıp pasaport işini böylece halletmiş oldum.<br /><br />1 hafta içinde pasaportum babama ulaştı, ondan numarasını alarak hemen online başvuru işlemimi yaptım. Burada karşıma bir sorun daha çıktı. Erasmus' a giden öğrencilerin karşı kurumda alacakları dersleri gösteren Learning &nbsp;Agreement diye bir belge var ve bu belge doldurulup, 3 nüshasının çıkarılıp öğrenci, bölüm koordinatörü, Erasmus Birimi, karşı kurumun Erasmus Birimi ve karşı kurumun yetkili kişisince imzalanması gerekiyor. Ne kadar hoş bir prosedür değil mi? Bu 3 nüshadan biri okula diğeri karşı kuruma kalan son nüshada zavallı öğrenciye kalıyor. Neyse karşıma çıkan sorunu anlatıyordum ben. Normalde bu LA belgesi ayrıca dolduruluyor ama bu online başvuruda ikinci adıma geçtiğimde orada alabileceğim dersler çıktı ve LA böylece online başvuru ile birlikte çıkmış oldu. Sorun karşı kurumun bu belgenin bir nüshasını imzalı olarak istemesi ama bizim Erasmus Birimimizin illa karşıdan onaylı belgeyi almak için diretmesiydi. Diğer bir sorunsa o başvuru belgesinde buradaki Erasmus Birimince onaylanacak bir alan olmamasıydı. Erasmus birimi mühür vurup paraf atalım deyince bir şey diyemedim tabi, ne diyebilirdim ki. Neyse bölümde Bora hoca Erasmus Koordinatörü olarak görünüyordu benim, Bora hocanın ve Erasmus biriminin imzalayıp onayladığı 3 nüshayı büyük bir zarfa 3 fotoğraf, pasaportun ilk sayfasının fotokopisi ve sigortanın ingilizce fotokopisiyle birlikte koydum ve geçtiğimiz günlerde PTT ile yolladım. Ayrıca taranmış bir kopyasını da karşı kurumun koordinatörüne mail attım. Umarım en kısa sürede imzalı 2 nüsha tekrar buraya gelir.<br /><br />Ha bir de bu işin sigorta ayağı var. Şimdi bizim burada devlet sigortalarımız anladığım kadarıyla yurt dışında hiçbir halta yaramadığından özel seyahat ve sağlık sigortası yaptırmamız gerekiyor. Ayşın ablam sigorta işini halletti çok şükür, kendisine şükranlarımı iletiyorum buradan. Onda da aklımı karıştıran ufak bir sorun oldu, ben sigortayı tüm Schengen ülkelerini kapsayacak şekilde yaptırdım ama sonradan Polonya konsolosluğunun henüz Schengen vizesi veremediğini öğrendim (Umarım doğru öğrenmişimdir). Bu durumda sigortamın Schengen olması vize alırken sıkıntı yaratır mı diye düşünüyordum. Ama Polonya zaten Schengen ülkelerinden olduğu için sorun olmayacağına kanaat getirdim. Sorun çıkarsa o vize veren görevlileri vururum, demedi demeyin. Ha bu arada blogu takip eden Erasmuscu arkadaşlar varsa ben 6 aylık sigortayı 26€ ya yaptırdım, HDI Sigortadan. Kuş kadar hibe veriyorlar birde bilmemkaç eurosunu sigortaya yatırmasak güzel olur.<br /><br />Bunları yaptım, geriye neler kalıyor diye merak edenler varsa. Öncelikle o başvuru belgesi kılıklı Learning Agreementlar imzalı bir şekilde ve yanlarına Acceptance Letter ı alıp dönmeli. Bu şekilde ben bir LA ı Erasmus Birimine bırakabilir ve Acceptance ım ile vizeye başvurabilirim. Bir de uçak bileti almam gerekiyor, o konuda da çok düşünceliyim. LOT' ta gidiş 78€ bilet buldum ama babam LOT' a güvenmiyormuş ve benimde duyduğuma göre LOT' ta valizlerin kaybolması ve geç gelmesi çok normal karşılanan bir olaymış. Şimdi yabancı memleketlere gidipte valizsiz kalmakta var. Ama Türk Hava Yolları da çok pahalı yahu. Sadece gidiş 680 TL olur mu lan?! Neyse neyse bu durumu halledeceğim diye düşünüyorum, yani umuyorum. Bana şans dileyin!<br /><br />Unutmuşum hemen ekliyorum. Eğer sorun çıkmazsa tam 100 gün sonra Polonya' dayım!